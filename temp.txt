Varmefølende kameraer skal fange kritiske patienter

To softwarestuderende fra SDU har udviklet en app, som via termiske billeder hurtigt beregner temperaturforskellen mellem næsetip og øjenkrog. Overlæge i akutmedicin tror på, at termiske målinger kan være fremtidens redskab til at spotte kritisk syge patienter.

Af Birgitte Dalgaard, bird@tek.sdu.dk

Selv for erfarne læger på hospitalernes akutmodtagelser kan det være svært at vurdere, hvor syg en patient er. 31 procent af de patienter, som bliver vurderet til ikke at være i en akut livstruende tilstand, udvikler indenfor 24 timer en kritisk tilstand.

- Vi håber, at vi med vores app kan være med til at hjælpe de patienter, som pludselig udvikler kritisk sygdom, siger Karim Møller.

Karim Møller og Ruben Baskaran har i deres speciale, som civilingeniører i Software Engineering på Syddansk Universitet, udviklet en prototype på en app, som ud fra termiske billeder kan beregne temperaturforskellen mellem patientens næsetip og øjenkrog.

Ved kritisk sygdom samles kroppens blodcirkulation sig omkring vitale organer. Det medfører en lavere kropstemperatur på kroppens overflade, som næsen. Derudover viser undersøgelser, at temperaturen ved den inderste øjenkrog kan bruges som et udtryk for kroppens kernetemperatur. 

- En høj temperaturforskel vil indikere at patientens tilstand er i risiko for at blive forværret, forklarer Ruben Baskaran:

- Vi har ved hjælp af kunstig intelligens automatiseret lokaliseringen af øjenkrogen og næsetippen men også beregningen af temperaturforskellen mellem de to punkter. Med en smartphone tager sygeplejersken et billede af patienten. Appen udregner en gradient, som lægen kan bruge til at vurdere patienten.

Kolde næser i Afrika
Varmesøgende kameraer bliver normalt brugt i forbindelse med isolering af huse eller i redningsaktioner. Men det er noget helt nyt at bruge termiske målinger af kroppen som et redskab til at hjælpe læger med at vurdere en patients tilstand. 

- Mine kollegaer tænker nok, at jeg er lidt skør, smiler Mikkel Brabrand, overlæge ved Sydvestjysk Sygehus og professor i akutmedicin på Institut for Regional Sundhedsforskning, SDU:

- Det var faktisk en kollega, som arbejdede i Afrika, der gav mig ideen. I Afrika lærte min kollega, at hvis næsen er kold, er der risiko for, at patienten er kritisk syg.

Mikkel Brabrand er meget begejstret for den nye app, for med den i hånden, kan han nu komme i gang med store studier, som kan bevise, om termiske målinger fanger kritisk syge patienter.

- Jeg har lavet to mindre studier på 400 patienter og 1000 patienter. De viser, at temperaturforskellen fanger nogle patienter, som hverken vores nuværende målinger på vitale parametre eller en erfaren læge ville fange, siger Mikkel Brabrand. 

- Men det er for små studier til at drage sikre konklusioner, men med automatiseringen kan jeg nu lave undersøgelser på flere tusinde patienter, siger Mikkel Brabrand, som ikke har set lignende studier internationalt.

Termiske målinger eller termometer
Ruben Baskaran og Karim Møller håber, at deres software i sidste ende kan være med til at redde patienter.

- Det giver rigtig god mening, at man kan bruge termiske målinger til at afsløre kroppens tilstand. Derudover er der ingen nåle involveret, der skal kun tages et billede, så det er meget skånsomt for patienten, siger Ruben Baskaran.

De to softwarestuderende peger også på, at det er termiske kameraer, som i mange lufthavne skal fange passagerer med feber og dermed risiko for at lide af covid19. 

- Det er en teknologi, som er blevet mere udbredt i forbindelse med coronakrisen. Hvem ved, måske kan termiske kropsmålinger erstatte termometeret i fremtiden, filosoferer Karim Møller.


